---
title: "Informacije"
description: "Koje gostima mogu biti korisne i zanimljive"
featured_image: '/images/rose-book.jpg'
---
### Odlazak po mladu

 Grupa svatova na čelu sa mladoženjom i kumom odlazi po mladu u Temerin. Tamo ih u mladinoj kući u 11:30h dočekuju mladina porodica i prijatelji. 
 Nakon koktela na otvorenom uz prigodne lake note, slede pregovori o izlasku mlade. Svečano okićena svadbena kolona će se oko 13h uputiti u pravcu Novog Sada.

### Crkveno venčanje u Uspenskoj crkvi

{{< figure src="/images/uspenska.jpg" title="Uspenska Crkva Novi Sad" >}}

Crkveno venčanje će se održati u 14h u Uspenskoj crkvi u Novom Sadu.  Adresa ove crkve je Pozorišni trg 1. Nalazi se u samom centru grada, u blizini Srpskog narodnog pozorišta.

Mladenci su odabrali baš Uspensku crkvu zbog porodične tradicije-naime, tamo su se polovinom prošlog veka venčali Stefanov deda Steva i baka Vera. 
U to vreme se nije blagonaklono gledalo na to da se istaknuti pripadnik vojske SFRJ ženi u crkvi, pa je venčanje obavljeno u najvećoj tajnosti. Deda Steva je čak na popovo pitanje
najpre omaškom odgovorio "ne", što je postalo simpatična anegdota koja se rado prepričavala tokom njihovog sedam decenija dugog braka.
U istoj crkvi kršteni su Stefan i njegov brat Marko, te je ona posebno draga nihovoj porodici.

Uspenska crkva je spomenik kulture od izuzetnog značaja. Na mestu ranije skromnije građevine sagrađena je nova, lepša i raskošnija, u periodu od 1765. do 1774. godine. 
Podignuta je u baroknom stilu, a zbog umetničke obrade, opreme, inventara i oblikovanja, bila je najznačajnija crkva Novog Sada i šireg područja.
Drvorezbarski i slikarski posao izveli su novosadski majstori, a kasnije zidno slikarstvo pripada pop Joci Jovanoviću, parohu ovog hrama. 
Kada je crkva završena, bila je najlepša u gradu. 
Posebno se isticao njen barokni toranj. U unutrašnjosti je dominantan oltarski prostor u kome je pod obložen ružičastim mermerom. 
Ikonostas spada u grupu najrazvijenijih i rezbarijom najbogatijih oltarskih pregrada iz vremena baroka na prostorima Srbije.
Pozlaćena raznovrsna ornamentika ima veliku umetničku i zanatsku vrednost.
Na dan crkvene slave u porti i prostranom dvorištu crkvene opštine bilo je narodno veselje. 
Oko crkve bilo je grobova uglednih ktitora, a pored zida uz temelj sahranjivani su značajni Novosađani ili plemići. 

Danas je ova crkva sa bogatom istorijom i tradicijom omiljena među žiteljima Novog Sada i predstavlja jedan od simbola srpske Atine.

{{< google-maps-location height="300" location="Uspenska Crkva, Novi Sad" language="sr" >}}

## Okupljanje svatova u Exclusive NS svečanoj sali

Okupljanje svatova zakazano je za 16h u Exclusive NS Svečanoj sali u Novom Sadu. 
Gosti koji eventualno dođu ranije, pozvani su da uđu u salu gde će biti posluženi aperitivom u iščekivanju dolaska ostalih svatova.

Mladenci su se zaljubili u Exclusive salu na prvi pogled i nije postojala dilema oko toga gde će se njihovo venčanje održati. Ljubazna vlasnica Sneža i šef sale Sloba 
su u svakom trenutku na raspolaganju i spremni da pruže svaku vrstu pomoći, što je Dariji i Stefanu znatno olakšalo organizaciju svadbenog veselja i učinilo samo iskustvo
pripreme proslave lepšim i prijatnijim.

Ova predivna, raskošna i otmena sala nalazi se na adresi Bulevar Vojvode Stepe 52. Odlikuje je velika i romantična bašta, sva u mermeru i cveću, koja je idealna za proslave i venčanja, 
kao i ukusno opremljena unutrašnjost sa odličnom ventilacijom, luksuznom rasvetom i svetlosnim efektima koji ostavljaju bez daha. 
Restoran ExclusiveNs poseduje moderno opremljenu kuhinju u kojoj vrhunski kuvari spremaju raznovrsne specijalitete u skladu sa željama gostiju.
Profesionalno i veoma ljubazno osoblje na raspolaganju je svim gostima tokom trajanja svadbenog veselja.

Više informacija o Exclusive NS sali možete naći [ovde](https://exclusivens.com/)

{{< google-maps-location height="300" location="Exclusive NS, Novi Sad" language="sr" >}}

## Građansko venčanje u bašti Exclusive NS svečane sale

Ceremonija građanskog venčanja odigraće se u 17h u bašti Exclusive NS svečane sale. 
Centralni deo bašte čini impozantna saletla u kojoj će biti organizovana ceremonija venčanja, dok će gosti biti smešteni za stolove u bašti.

Nakon izgovaranja sudbonosnog "da", sledi prvi ples, a potom fotografisanje sa gostima koje je planirano da se održi u bašti restorana ukoliko to vremenske prilike dozvole.

## Prvi Ples

Mladenci su za prvi ples izabrali pesmu "Dani i godine" Nine Badrić. Za ovu pesmu ih vezuju lepe i romantične uspomene koje se odnose na početak njihove veze.
Kao posebno iznenađenje, za svoje goste su uvežbali i interesantnu koreografiju koju je osmislio Marko Jovanović, plesni instruktor iz Novog Sada. 
Tokom trajanja prvog plesa po podijumu će biti posut dim i vesele prskalice raspoređene po sali, kako bi celokupan utisak bio odista poseban.
Nakon što otplešu svoju koreografiju, pozvaće ostale goste da im se pridruže na podijumu i da na taj način, lakim i poletnim plesnim koracima, svi
zajedno obeleže početak njihovog bračnog života kao gospodina i gospođe Martinov.

{{< youtube XP7RQ9f8zNE >}}

## Bend i DJ&SAX

Goste će zabavljati bend "Mr Twister" koji je jedan od najpopularnijih bendova na ovim prostorima. 
Sa zaraznim osmehom, širokim i raznovrsnim repertoarom i nadasve pozitivnom energijom, ovaj bend je idealan da napravi odličnu atmosferu i zabavi sve goste.
Saradnja sa njima je bila jednostavna i prijatna.

{{< youtube bzJRYbCokrk >}}

Oko 22h će biti deo programa poznat pod nazivom "DJ&SAX" koji podrazumeva kombinaciju muzike za žurku koju pušta DJ i jedinstvenog zvuka saksofona uživo! 
Za potpuni ugođaj, tu su i svetleći DJ pult, DJ mikseta, laptop, laseri, dim mašine... sve u svemu, idealan miks za dobar provod i đuskanje!

{{< youtube MG64nRPx-YM >}}


## Mladenačka torta, šampanjac za sve i brojna iznenađenja


Tačno u 22h očekuje se izlazak mladenaca u baštu restorana, gde će uz jednu vrlo veselu pesmu koju Stefan i Darija naročito vole biti izneta i mladenačka torta.
Nakon što iseku tortu i poljube se, mladenci će nazdraviti šampanjcem sa kumovima i svim gostima, koji će takođe biti posluženi penušavcem.
Goste očekuje još pokoje iznenađenje, kako prilikom sečenja torte, tako i ranije u toku proslave, ali o tome ćemo na sajtu pisati nakon samog događaja...


